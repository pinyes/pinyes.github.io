---
title: sala de juntes de novembre de 2022
description: Una temporada per superar límits
date: 2022-11-30 +0300
categories: [Número 47, Sala de juntes]
tags: [opinió, temporada 2022]
author: grego
image:
    path: https://live.staticflickr.com/65535/52409635573_a333820eb4_h.jpg
    alt: Entrant a la Tarraco Arena el dia del Concurs.
---
La de 2022 no ha estat una temporada qualsevol, n'han estat moltes concentrades en un sol any. Ha estat la temporada de tornar a començar. La temporada de retrobar-nos. La temporada de fer créixer la família. La temporada de respectar els nostres
temps. La temporada de superar els objectius que ens plantejàvem. La temporada de curar-nos. La temporada de fer-nos veure els límits i la de superar-los. La temporada d'engrescar-nos i d'anar sempre a més. La temporada d'enfadar-nos perquè no hem arribat als nous objectius. I, definitivament, la temporada de dir: «en volem més!».

La sala de juntes ha estat farcida d'idees, propostes, accions i col·laboracions per engegar aquest motor que des de 2020 portàvem mirant-nos amb ganes de tornar-lo a sentir rugir. I si ens centrem en el segon tram, sentim esbufegar tots i cadascun dels caps d'Àrea, els responsables d'equip i els integrants dels equips de treball. Sense parar, corrents, aprofitant el poc descans quan han pogut i inventant estratègies per obtenir resultats. Orgullosament, us he de donar les gràcies.

El pati ha tornat a la vida i, és clar, amb cares noves que ens han regalat grans moments i que ens il·lusionen a molts amb l'esperança que arribi un dia que deixin de ser cares noves per ser les cares en qui confiarem una, dues o totes les àrees de la Colla. Em miro les fotos de cadascuna de les entregues de camises d'aquest any i se'm fa difícil assumir que tots vosaltres acabeu d'arribar. L'actitud,presència i proximitat que ens heu regalat us ha convertit en una peça clau des del primer minut.

Hem tornat a viure aquells moments que, personalment, sempre he trobat emotius i d'un capital humà immens, com l'entrega de mocadors als membres que fa 25 anys que són a la Colla. I no us imagineu el plaer que ha suposat poder fer l'entrega d'obsequi a aquells que ja sumeu 50 anys de camisa vermella. A aquest hi sumem altres actes, com la presentació del nou volum del "Diccionari Casteller", on amb honor apareixien tots aquells noms que ens pertanyien i ens pertanyen. O també la celebració de la diada i actes de l'aniversari del primer carro gros. Quin dissabte més íntim i familiar, quins discursos tan emotius, quina diada d'esforç màxim, quin dinar més multitudinari i que petit que em sentia entregant els detalls envoltat de tanta història viva de la Colla com hi havia.

![4d7-sarrià](https://live.staticflickr.com/65535/52426801314_39d96b75c2_h.jpg)
_4 de 7 a Sarrià._

No puc obviar, tampoc, la importància dels imprescindibles. I em refereix o a tots aquells que d'una manera o altra heu sabut trobar la fórmula per fer-nos sentir el vostre suport. A finals del primer tram s'intuïa el valor de tots els gestos, paraules, testimonis i accions que, públicament o subtilment, ens anàveu regalant. Però ni m'imaginava poder acabar la temporada amb tant de suport, que no
m'hi cap als braços i que mai acabaria de valorar prou si pretengués fer-ne una llista i anar un per un. No ha estat una temporada fàcil, ja ho sabíem, però si no hem defallit, sense dubte, ha estat en gran part gràcies a vosaltres.

Però no ens enganyem, el repte de 2022 no ha acabat amb l'any. Ens ve endavant un 2023 que ha de servir per deixar ben clar que tots i cadascun dels esforços i sacrificis que hem fet fins ara tenen un resultat digne i merescut. Ara toca allò de «consolidar les bases», que tant ens repetim amb els castells, però també en el dia a dia, en la constància, en el saber fer, en la continuïtat i en la dedicació. Soc conscient que molts compartiu la sensació que és un esforç que mai s'acaba i és cert. Tan cert com ho és que la nostra ambició, ganes de continuar endavant, de superar-nos i de sumar tampoc s'acaben. Em ve al cap aquell «qui de tots afluixarà?» de fa deu anys i sento l'eco molt i molt viu del «no seré jo».

Podem viure la temporada de tantes maneres com vulgueu, però tinc molt clar que una represa com la de 2022 només ens deixa un camí i és el de continuar endavant. Sumar, sumar i sumar.

Hi trobarem els obstacles clàssics. I què? Ens els coneixem i els hem superat altres cops. Hi trobarem moments de baixada. I què? Ens tenim els uns als altres per seguir i aguantar. Hi trobarem obstacles nous. I què? No seran els primers i hi estem preparats. Hi trobarem èxits. I mai en tindrem prou. 

M'agafo aquesta temporada de 2023 amb tota la il·lusió i força dels moments, paraules i gestos que m'heu regalat. M'agafo aquest 2023 amb les ganes de deixar enrere tots els pendents que arrosseguem. M'agafo aquest any amb la voluntat de portar el cap cada dia més alt en posar-me la camisa. M'agafo aquesta temporada amb el desig de donar el millor de mi i així poder retornar una part de tant com m'ha donat la Colla. I vosaltres?

![pilar-balco](https://live.staticflickr.com/65535/52503498986_0d80e60192_h.jpg)
_Després dels pilars al balcó a la diada de FM Clot-Camp de l'Arpa._