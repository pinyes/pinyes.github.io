---
title: Diada del Roser a Vilafranca
description: Diada agredolça
date: 2022-10-22 +0300
categories: [Número 47]
tags: [crònica, temporada 2022, Roser a Vilafranca]
author: cinta
image:
    path: https://live.staticflickr.com/65535/52472747044_282ef65033_h.jpg
    alt: Soca del dos de vuit amb folre.
---

A finals d'octubre, com ja és força habitual al nostre calendari, tenim una segona cita a la ciutat de Vilafranca del Penedès, la Diada del Roser. No és com la nostra apreciada Màrtirs, perquè canviem de dates i de plaça, però també hi hem tingut moments bonics i inoblidables. Aquest cop ens hi acompanyen els Xicots, com a colla amfitriona, i els Castellers de Castelldefels.

Podria explicar-vos com va anar tota la diada, castell a castell i ronda per ronda, però llavors no deixaria de ser una crònica com la que podríeu trobar a qualsevol mitjà de comunicació que la cobrís, i crec que no cal. A més, segurament, la majoria dels que estigueu llegint això éreu allà. Així que he decidit explicar-vos la diada com la vaig viure jo i comentant detalls dels tres castells, evidentment adaptantho a tots els públics i evitant ferir sensibilitats.

>Quan tens un castell per la mà i hi ha confiança, és ideal aprofitar per fer-hi canvis, tot i que s'ha de vigilar de
no fer més voltes que un rellotge

Quan vam arribar a plaça tenia clar que anàvem a per la tripleta, era el moment i era el dia, veníem de carregar el 2 de 8 amb folre al Concurs i les proves per descarregar-lo estaven fetes, i els dos bàsics de 8 els sovintejàvem durant el segon tram, així que res podia fer pensar que alguna cosa pogués sortir malament. Però passejar un castell per moltes places no
sempre ha de ser un factor positiu, que sovint sí, però... Quan tens un castell per la mà i hi ha confiança, és ideal aprofitar per fer-hi canvis, tot i que s 'ha de vigilar de no fer més voltes que un rellotge, però bé, això ho explicaré més endavant.

Comencem pel 2 de 8 amb folre, un castellàs des del meu punt de vista, tot i que alguns pensareu que no. M'explico: és una estructura tècnica i delicada, igual que la base, i per a la nostra colla un castell amb èpoques glorioses i èpoques que no tant, per no dir gens. El 2 és un castell que costa molt de tenir i molt poc de perdre, s'han de fer moltes proves i qualsevol canvi el pot condicionar; he viscut èpoques en què fer-lo era una «festa major» i altres en què el fèiem gairebé a cada cantonada, i he de reconèixer que tot i ser un castell que em provoca molt respecte, també em fascina; potser és per això que m'agrada fer-lo, però en contades ocasions.

![2d8f](https://live.staticflickr.com/65535/52457027857_5c7a397c2b_c.jpg)
_Dos de vuit amb folre descarregat a Vilafranca._

Aquesta temporada no la podria catalogar com a època bona o dolenta per al 2, perquè venim d'una situació anòmala, així que crec que som a l'entrada del que pot ser una bona època, i torre folrada del Roser va ser-ne la porta d'entrada. No va sortir al primer intent, però sí al segon, i això no ha de ser dolent. De vegades, quan no fem una cosa amb regularitat, necessitem tenir sensacions i sentirles, entendre què estem sentint i tenir ganes de viure-ho, i cadascú necessita el seu procés. Això ens fa entendre el castell i valorar-lo per a futures ocasions.

Seguim amb el 3 de 8, poca cosa a dir-hi. Com amb el 2, hi ha hagut èpoques i èpoques, però amb el 3 ens n'hem sortit més, potser perquè és menys fràgil i permet més canvis, tot i que aquest any no ha estat el cas. El primer de la temporada,
previ a les vacances d'estiu, va ser d'aquells castells que sues i pateixes, que treballes fins al final i, quan el descarregues, el cansament i l'alegria es barregen i l'única cosa que et surt és plorar i riure a la vegada; coses de l'emoció, suposo. Aquest cop, però, va ser diferent. Igual que els altres tresos del segon tram, va ser plàcid i tranquil.
Bons assajos, bones sensacions i venir de descarregar el primer 2 de 8 amb folrede l'any va ajudar a encarar-lo amb confiança.

![canalla](https://live.staticflickr.com/65535/52471967272_72e391a4d5_h.jpg)
_La canalla observant un castell._

Arriba el moment del 4 de 8, el castell «fàcil» de la diada, o així havia de ser, però no va ser possible. El castell que ens havia de fer arrodonir una diada «perfecta» i ens havia de «donar» la primera tripleta de la temporada no va sortir. El vam intentar dues vegades, hi havia canvis i estrenes, i com us comentava al principi de l'article, això és bo però de vegades et pot portar complicacions. El castell estava, el teníem, i el tenim, però les circumstàncies de la diada no van acompanyar. Acabàvem de veure una caiguda del mateix castell, era de nit, s'estava allargant la diada i la gent començava a estar cansada. El primer no va pujar amb gaire bona mida i alguna que altra sotragada va fer que aquesta és perdés encara més, així que es va desmuntar. Quan el vam tornar a intentar, la falta de confiança va poder amb les ganes de fer-lo, tot i saber que el teníem. De vegades, la ment juga males passades i en situacions inesperades les reaccions potser no són les més encertades, o potser sí, són coses que no es poden saber. En arribar al terra, es van barrejar sentiments i emocions, no havíem pogut acabar la diada com ens mereixíem, tot i que no havia estat una mala diada. 

Vam tancar l'actuació amb un pilar de 5, un bonic pilar, jove, de present i de futur.

![pare-fill](https://live.staticflickr.com/65535/52471969112_19dce63989_c.jpg)
_Pare i fill durant la diada._

Al final, fent-ne balanç, potser no va ser la millor diada, si pensem en el que havíem de fer, però tampoc va ser una mala diada, vam descarregar el primer folre de l'any, vam sentir i viure els castells, vam avançar i, potser el més important, vam aprendre. Diades així, agredolces, ens ensenyen que un moment dolent no ens ha d'evitar veure els bons moments, i que el que es pot considerar un fracàs també pot ser un èxit, tot depèn de la lectura.

